Glossario
=========

A
-

.. glossary::

   Alert
      Una breve notifica di tipo tecnico, di solito leggibile dall'uomo,
      relativa a vulnerabilità, exploit e altri problemi di sicurezza correnti.
      Spesso noto anche avviso, bollettino o nota di vulnerabilità.

   APT (Advanced Persistent Threat)
      Minaccia consistente in un attacco mirato, volto ad installare una serie
      di malware all'interno delle reti del bersaglio al fine di riuscire a
      mantenere attivi dei canali che servono a far uscire informazioni di
      valore dalle reti dell'ente obiettivo.

   Audit di sicurezza
      Riesame di un sistema finalizzato a valutarne il livello di sicurezza.
      Tipicamente, ci si riferisce con questo termine sia al riesame del codice
      che dei log di audit.

   Autenticazione
      Garanzia che una caratteristica rivendicata di un'entità sia corretta.

   Autorizzazione
      Processo per determinare, mediante una valutazione dei criteri di
      controllo sugli accessi applicabili, se un soggetto può ottenere i tipi
      richiesti di accesso a una particolare risorsa.

B
-

.. glossary::

   Backdoor
      Letteralmente, "porta posteriore" o "porta di servizio". In informatica
      indica una procedura o canale di accesso, per lo più nascosto e non noto
      all’utente, che consente di aggirare in parte o in tutto i meccanismi di
      sicurezza di un sistema informatico o di un programma per computer.

   Backup
      Copia di file e programmi creata per facilitare il recupero degli stessi
      se necessario.

   Biometria
      Una tecnica di sicurezza che verifica l'identità di una persona
      analizzando un attributo fisico univoco, come un'impronta digitale.

   Botnet
      Letteralmente “rete di robot”. Indica un insieme di computer o dispositivi
      che, precedentemente compromessi da parte di un malware, permette a un
      soggetto terzo di impartire istruzioni da remoto. Una botnet può essere
      controllata da un malware specializzato, arrivando a manipolare un gran
      numero di computer o perfino milioni di dispositivi.

   Brute force
      Letteralmente, "attacco a forza bruta". Indica generalmente il metodo
      utilizzato da un attaccante per individuare una password di accesso ad un
      sistema provando in maniera esaustiva tutte le possibili combinazioni di
      caratteri ammesse e tutte le lunghezze di stringa ammesse dal particolare
      sistema.

   Buffer overflow
      Condizione di errore che si verifica quando in un programma informatico si
      tenta di immagazzinare un dato in una zona di memoria preallocata
      (*buffer*), la cui dimensione è inferiore a quella necessaria per ospitare
      il dato per intero. Ciò comporta la sovrascrittura di parti di memoria
      circostanti al buffer che sono necessarie all’esecuzione del codice del
      programma stesso, causando gravi malfunzionamenti che possono anche
      tradursi in potenziali vulnerabilità di sicurezza.

   Business Continuity (o Continuità operativa)
      Capacità di un’organizzazione di continuare a erogare prodotti o servizi a
      livelli predefiniti accettabili a seguito di un incidente destabilizzante.

C
-

.. glossary::

   Campagna hacker (o hacking)
      Accesso intenzionale ad un sistema informatico senza l'autorizzazione
      dell'utente o del proprietario.

   CAPEC (Common Attack Pattern Enumeration and Classification)
      Dizionario completo dei pattern di attacco noti utilizzati dagli
      attaccanti per sfruttare le vulnerabilità note nelle funzionalità
      informatiche.

   CED (Centro Elaborazione Dati)
      Anche indicati con il termine inglese "Data Center", si intende una
      struttura fisica, normalmente un edificio compartimentato, unitamente a
      tutti gli impianti elettrici, di condizionamento, di attestazioni di rete,
      di cablaggi, ecc. e a sistemi di sicurezza fisica e logica, che in tale
      edificio sono presenti, progettato e allestito per ospitare e gestire un
      numero elevato di apparecchiature e infrastrutture informatiche e i dati
      ivi contenuti, allo scopo di garantirne la sicurezza fisica e gestionale.

   Cloud computing
      Modello per abilitare, tramite la rete, l’accesso diffuso, agevole e a
      richiesta, ad un insieme condiviso e configurabile di risorse di
      elaborazione (ad esempio reti, server, memoria, applicazioni e servizi)
      che possono essere acquisite e rilasciate rapidamente e con minimo sforzo
      di gestione o di interazione con il fornitore di servizi.

   Codifica base 64
      Sistema di codifica che consente la traduzione di dati binari in stringhe
      di testo ASCII, rappresentando i dati sulla base di 64 caratteri ASCII
      diversi.

   Community
      Rete di individui che interagiscono attraverso specifici canali fisici e/o
      virtuali, potenzialmente superando i confini geografici e politici al fine
      di perseguire interessi o obiettivi comuni.

   Confidenzialità
      Proprietà di un'informazione di non poter essere resa disponibile o
      divulgata ad individui, entità o processi non autorizzati.

   Constituency
      Insieme di utenti, clienti ed organizzazioni che costituiscono la comunità
      di riferimento di un CSIRT/CERT/CIRT.

   Controllo / Contromisura
      Mezzi e modalità per gestire il rischio, comprese politiche, procedure,
      linee guida, pratiche o strutture organizzative, che possono essere di
      natura amministrativa, tecnica, gestionale o legale.

   Cookie
      I cookie sono informazioni immesse sul browser quando viene visitato un
      sito web o utilizzato un social network con un pc, smartphone o tablet.
      Ogni cookie contiene diversi dati come, ad esempio, il nome del server da
      cui proviene, un identificatore numerico, ecc. I cookie possono rimanere
      nel sistema per la durata di una sessione (cioè fino a che non si chiude
      il browser utilizzato per la navigazione sul web) o per lunghi periodi e
      possono contenere un codice identificativo unico.

   CSIRT/CERT/CIRT/IRT/SERT
      Con tali termini si indica genericamente un gruppo di gestione degli
      incidenti di sicurezza informatica, con compiti di prevenzione e
      coordinamento della risposta ad eventi cibernetici. Il termine CSIRT viene
      usato prevalentemente in Europa per il termine protetto CERT, che è
      registrato negli Stati Uniti dal CERT Coordination Center (CERT/CC). A
      seguire si riportano le varie abbreviazioni usate per lo stesso genere di
      gruppi: -  CERT o CERT/CC (Computer Emergency Response Team / Coordination
      Center) -  CSIRT (Computer Security Incident Response Team) -  IRT
      (Incident Response Team) -  CIRT (Computer Incident Response Team) -  SERT
      (Security Emergency Response Team)

   CVE (Common Vulnerabilities and Exposures)
      Elenco di voci relative a vulnerabilità di sicurezza informatica note
      pubblicamente, ciascuna contenente un numero di identificazione, una
      descrizione e almeno un riferimento pubblico.

   CWE (Common Weaknesses Enumeration)
      Elenco sviluppato dalla comunità professionale nel campo della sicurezza
      sulle tipiche debolezze di sicurezza dei software. Rappresenta un
      linguaggio comune, un mezzo di confronto per gli strumenti di sicurezza
      del software e una base per l'identificazione delle debolezze, la loro
      mitigazione e le azioni di prevenzione.

   Cyber
      Relativo ad un’interazione, più o meno avanzata, tra uomo e computer.

   Cyber Event
      Qualsiasi evento osservabile in un sistema informativo. Gli eventi possono
      fornire l'indicazione che si sta verificando un incidente cibernetico.

   Cyber Incident
      Azione intrapresa attraverso l'utilizzo di reti informatiche che determina
      un effetto negativo reale o potenziale su un sistema informativo e/o sulle
      informazioni che vi risiedono.

   Cyber Risk
      Combinazione della probabilità che si verifichi un evento cibernetico e
      delle sue conseguenze.

   Cyber Security
      Pratica che consente a una entità (ad esempio, organizzazione, cittadino,
      nazione ecc.) la protezione dei propri asset fisici e la confidenzialità,
      integrità e disponibilità delle proprie informazioni dalle minacce che
      arrivano dal cyber space.

   Cyber Threat
      Qualsiasi circostanza o evento potenzialmente in grado di influenzare
      negativamente le attività di un'organizzazione (incluse la missione, le
      funzioni, l'immagine o la reputazione), le risorse organizzative, le
      persone fisiche, altre organizzazioni attraverso l'accesso non
      autorizzato, la distruzione, la divulgazione o la modifica di informazioni
      e/o il rifiuto del servizio (DoS) di un sistema di informazioni.

   Cyber Threat Intelligence
      Informazioni sulle minacce che sono state aggregate, trasformate,
      analizzate, interpretate o arricchite per fornire il contesto necessario a
      supporto dei processi decisionali.

   Cyber warfare
      Letteralmente “guerra cibernetica”, indica l’insieme delle attività di
      preparazione e conduzione di operazioni di contrasto nello spazio
      cibernetico. Si può tradurre nell'intercettazione, nell'alterazione e
      nella distruzione dell'informazione e dei sistemi di comunicazione nemici,
      procedendo a far sì che sul proprio fronte si mantenga un relativo
      equilibrio dell'informazione. La guerra cibernetica si caratterizza per
      l'uso di tecnologie elettroniche, informatiche e dei sistemi di
      telecomunicazione e contempla diverse tipologie di attacco, quali: attacco
      a infrastrutture critiche; vandalismo web; intralcio alle apparecchiature;
      raccolta di informazioni riservate, rendendo possibile lo spionaggio;
      propaganda di messaggi politici.

D
-

.. glossary::

   Data breach
      Incidente di sicurezza in cui dati sensibili, riservati, protetti vengono
      consultati, copiati, trasmessi, rubati o utilizzati da soggetti non
      autorizzati. Solitamente si realizza attraverso una divulgazione di dati
      riservati o confidenziali all’interno di un ambiente privo di misure di
      sicurezza (come ad esempio il web) in maniera involontaria o volontaria.
      Tale divulgazione può avvenire in seguito a perdita accidentale, furto,
      infedeltà aziendale, accesso abusivo. Ai sensi del GDPR, la notifica di
      eventuali violazioni di dati dovrà avvenire possibilmente senza
      ingiustificato ritardo e, ove possibile, entro 72 ore, dal momento in cui
      si è venuto a conoscenza della violazione, a meno che sia improbabile che
      la violazione dei dati personali presenti un rischio per i diritti e le
      libertà delle persone fisiche. L’eventuale ritardo dovrà essere motivato.

   Dati personali
      Qualsiasi informazione riguardante una persona fisica identificata o
      identificabile («interessato»); si considera identificabile la persona
      fisica che può essere identificata, direttamente o indirettamente, con
      particolare riferimento a un identificativo come il nome, un numero di
      identificazione, dati relativi all'ubicazione, un identificativo online o
      a uno o più elementi caratteristici della sua identità fisica,
      fisiologica, genetica, psichica, economica, culturale o sociale.

   Dati sensibili
      Dati personali idonei a rivelare l'origine razziale ed etnica, le
      convinzioni religiose, filosofiche o di altro genere, le opinioni
      politiche, l'adesione a partiti, sindacati, associazioni od organizzazioni
      a carattere religioso, filosofico, politico o sindacale, nonché i dati
      personali idonei a rivelare lo stato di salute e la vita sessuale.

   DCOM (Distributed Component Object Model)
      Tecnologia informatica proprietaria di Microsoft che permette di
      effettuare chiamate di procedure remote attraverso una rete, occupandosi
      di tutte le mediazioni necessarie, in maniera indipendente dal linguaggio.
     

   Deep/Dark Web
      Surface web, Deep web e Dark web possono essere definite come tre modalità
      d’accesso diverse a contenuti online che possono essere sicuri o
      pericolosi, legali o illegali, morali o immorali. Al primo livello si
      trova il “surface web” (web in “chiaro"), cui appartengono tutti i siti e
      in generale gli indirizzi indicizzati dalla maggior parte dei motori di
      ricerca. Sotto la superfice del “surface web” troviamo il “deep web”
      (“Invisible Web”), ossia quella parte di WWW non indicizzata dai motori di
      ricerca, ma accessibile tramite i normali browser a patto di conoscerne
      l’indirizzo (es. papers accademici e scientifici, documenti legali,
      cartelle mediche, risorse contenute in database governativi o nei
      repository di aziende private). Al livello più basso troviamo il "dark
      web", quella parte del WWW che utilizza le cosiddette reti darknet, ossia
      reti che si appoggiano all’Internet pubblico, ma che sono accessibili solo
      tramite particolari software (es. TOR). Il termine “dark” descrive sia le
      caratteristiche di “non- visibilità” delle informazioni sia il fatto che
      questo livello della rete è spesso utilizzato per attività criminali,
      pornografia, traffici illeciti e transazioni illegali.

   Defacement
      Modifica illecita della home page di un sito web (la sua “faccia”) o la
      sostituzione di una o più pagine interne. Questo tipo di attacco, viene
      eseguito all’insaputa di chi gestisce il sito ed è illegale in tutti i
      paesi del mondo.

   Disaster Recovery
      Insieme delle misure tecniche e organizzative adottate per assicurare
      all’organizzazione il funzionamento del centro elaborazione dati e delle
      procedure e applicazioni informatiche dell’organizzazione stessa, in siti
      alternativi a quelli primari/di produzione, a fronte di eventi che
      provochino, o possano provocare, indisponibilità prolungate.

   Disponibilità
      Proprietà di un'informazione di poter essere accessibile e utilizzabile su
      richiesta da un'entità autorizzata.

   DMZ (Demilitarized zone)
      Letteralmente "zona demilitarizzata", indica una sottorete isolata, fisica
      o logica, che contiene dei servizi informatici offerti da
      un’organizzazione, accessibili sia da reti esterne non protette, che da
      workstation interne alla stessa organizzazione (intranet) e il cui scopo è
      quello di far usufruire questi servizi nella maniera più sicura possibile,
      senza compromettere la sicurezza della rete dell'organizzazione.

   DNS (Domain Name System)
      Sistema di denominazione del dominio consistente in un database
      distribuito che converte in automatico un indirizzo web in un codice
      numerico di protocollo internet (indirizzo IP) che identifica il server
      web che ospita il sito.

   Domain Name
      Serie di stringhe separate da punti, che identifica il dominio
      dell'autonomia amministrativa, dell'autorità o del controllo all'interno
      di internet. Sono formati dalle regole e dalle procedure del Domain Name
      System (DNS). Qualsiasi nome registrato nel DNS è un nome di dominio. Essi
      vengono utilizzati in diversi contesti di rete e in ambito specifico per
      la denominazione o l'indirizzamento.

   DoS (Denial of Service)
      Malfunzionamento dovuto ad un attacco informatico che causa la saturazione
      deliberata delle risorse di un sistema informatico, ad esempio un sito web
      su un web server, fino a renderlo non più in grado di erogare il servizio.
      Un attacco DoS può essere anche di tipo distribuito (DDoS – Distributed
      Denial of Service). Il DDoS mantiene gli stessi scopi del DoS, ma in
      questo caso il traffico che colpisce la vittima proviene da molteplici
      fonti distribuite anche geograficamente e, per tale motivo, avrà bisogno
      di un lasso di tempo minore per avere successo.

E
-

.. glossary::

   Escalation
      Casistiche e modalità con cui, nell'ambito di un'iniziativa, di un
      progetto o di un processo, vengono trasferite gerarchicamente verso l’alto
      le responsabilità di una certa decisione.

   Esfiltrazione
      Azione di compromissione di un computer alla ricerca di dati specifici,
      che abbiano valore per l’attaccante.

   Exploit
      Codice che sfrutta un bug o una vulnerabilità di un codice informatico.

   Exploit
      Letteralmente "sfruttare”. Identifica una tipologia di script, virus, worm
      o binario in grado di sfruttare una specifica vulnerabilità presente in un
      software o sistema informatico. Di solito un exploit permette l’esecuzione
      di codice malevolo con lo scopo di far ottenere all’attaccante
      l’acquisizione dei privilegi amministrativi.

F
-

.. glossary::

   Falso negativo
      Attacco reale che non genera una segnalazione.

   Falso positivo
      Segnalazioni di anomalie non dovute ad attacchi ma ad effettivi schemi di
      traffico benigni ma inusuali.

   Firewall
      Un sistema o una combinazione di sistemi che definisce un confine tra due
      o più reti, formando tipicamente una barriera tra un ambiente sicuro e un
      ambiente aperto (es. Internet).

H
-

.. glossary::

   Hacker
      Studioso dei sistemi informatici, che tenta di violare per saggiarne i
      limiti e la sicurezza senza provocare danni. L’hacker deve essere distinto
      dal *cracker*, ossia colui che agisce allo scopo di violare sistemi
      informatici, per acquisire informazioni riservate o per puro vandalismo.

   Hash
      Algoritmo che mappa o traduce un insieme di bit in un altro (generalmente
      più piccolo) in modo che un messaggio restituisca lo stesso risultato ogni
      volta che l'algoritmo viene eseguito utilizzando lo stesso messaggio di
      input.

   Hosting
      Concessione, tipicamente a fronte del pagamento di un canone, di
      un'infrastruttura formata da server, storage, switch, firewall, ecc. Per
      poter accedere ai servizi il cliente deve unicamente interfacciarsi con i
      client all’infrastruttura in hosting. Tutte le attività sistemistiche così
      come l'assistenza, le metodologie di sicurezza, la protezione e
      conservazione dei dati, fanno parte integrante del servizio offerto dal
      fornitore.

   Housing
      Concessione in locazione ad un utente o ad un’organizzazione di uno spazio
      fisico, generalmente all'interno di appositi armadi detti rack, dove
      inserire il server, di proprietà del cliente. Tipicamente i server vengono
      ospitati in Data Center in cui il fornitore garantisce la gestione degli
      aspetti hardware, software ed infrastrutturali. In pratica, il
      proprietario della macchina fisica (compreso il relativo storage)
      trasferisce fisicamente questa presso il fornitore che svolgerà le
      attività sistemistiche facenti parte del servizio di locazione
      dell'infrastruttura (il Data Center).

I
-

.. glossary::

   Identificazione
      Capacità di identificare in modo univoco un utente di un sistema o
      un'applicazione in esecuzione nel sistema.

   Identità digitale
      Insieme delle informazioni e delle risorse concesse da un sistema
      informatico ad un particolare utilizzatore, nell’ambito di un processo di
      identificazione.

   IDS (Intrusion Detection System)
      Dispositivo software o hardware utilizzato per identificare accessi non
      autorizzati ai computer o alle reti locali. Tali accessi includono gli
      attacchi alle reti informatiche tramite lo sfruttamento di servizi
      vulnerabili, attacchi attraverso l'invio di dati malformati e applicazioni
      malevole, tentativi di accesso agli host tramite innalzamento illecito dei
      privilegi degli utenti, accessi non autorizzati a computer e file, e
      programmi malevoli.

   Impersonation
      Utilizzo di una falsa identità con l'obiettivo di accedere ad aree e
      informazioni riservate o a sistemi informativi aziendali.

   Incident Management
      Esercizio di un approccio coerente ed efficace alla gestione degli
      incidenti (di sicurezza delle informazioni)

   Incident Management Plan
      Piano che descrive in dettaglio come un incidente verrà gestito
      dall'occorrenza al ripristino del normale funzionamento e che fornisce
      informazioni sulla struttura del team di gestione degli incidenti, i
      criteri per attivare i processi di continuità operativa e la gestione
      dell'incidente, i requisiti in termini di risorse, i processi critici e la
      necessità di eventuali spostamenti necessari del personale.

   Incidente
      Situazione che potrebbe costituire, o potrebbe portare a una interruzione
      dell’attività, perdita, emergenza o crisi.

   Indirizzo IP (Internet Protocol)
      Etichetta numerica che identifica univocamente un dispositivo (detto host)
      collegato a una rete informatica che utilizza l'Internet Protocol (IP)
      come protocollo di rete.

   Indirizzo MAC (Media Access Control)
      Rappresenta l’indirizzo fisico, indirizzo ethernet o indirizzo LAN
      assegnato in modo univoco dal produttore ad un dispositivo di rete (es.
      scheda di rete ethernet o wireless) a livello di rete locale.

   Information Sharing
      Scambio di dati, informazioni e/o conoscenza che possono essere utilizzati
      per gestire i rischi cyber o rispondere agli incidenti informatici.

   Infrastruttura critica
      Infrastruttura, ubicata in uno Stato membro dell'Unione Europea, che è
      essenziale peril mantenimento delle funzioni vitale della società, della
      salute, della sicurezza e del benessere economico e sociale della
      popolazione ed il cui danneggiamento o la cui distruzione avrebbe un
      impatto significativo in quello Stato, a causa dell'impossibilità di
      mantenere tali funzioni.

   Integrità
      Proprietà di un'informazione di essere accurata e completa.

   IOA (Indicator of Attack)
      Evento che potrebbe rivelare un attacco attivo prima che diventino
      visibili gli IoC. Gli IOA si concentrano sul rilevamento di ciò che un
      utente malintenzionato sta tentando di realizzare, indipendentemente dal
      malware o dall'exploit utilizzato in un attacco.

   IOC (Indicator of Compromise)
      Artefatto osservato in una rete o all'interno di un sistema che con
      un'alta probabilità è correlabile, o indica, un'intrusione. Tipici IOC
      sono le firme antivirus, un `Indirizzo IP <https://it.wikipedia.org/wiki
      /Indirizzo_IP>`__, un hash `MD5 <https://it.wikipedia.org/wi ki/MD5>`__
      con cui si identifica univocamente un file malevolo, una `URL
      <https://it.wikipedia. org/wiki/URL>`__ e/o un `nome di dominio
      <https://it.wikipedia.org /wiki/Nome_di_dominio>`__ da cui è stato
      veicolato un attacco o verso cui un `malware <https://it.wikiped
      ia.org/wiki/Malware>`__ si connette una volta attivato.

K
-

.. glossary::

   Keylogger
      Strumento (hardware o, più diffusamente, software) che realizza uno
      sniffing monitorando e/o registrando quello che un utente digita sulla
      tastiera del computer. Può essere utilizzato per l’assistenza tecnica o
      come malware per sottrarre credenziali di accesso, numeri di carte di
      credito o altri dati sensibili.

L
-

.. glossary::

   Livelli di servizio
      Livelli che caratterizzano le attività di forniture nei contratti e/o
      negli accordi di servizio, e che consentono di misurare il raggiungimento
      degli obiettivi concordati tra Fornitore e committente

   Log
      Registrazione dei dettagli di informazioni o eventi in un sistema di
      conservazione organizzato (registro), solitamente sequenziati nell'ordine
      in cui si sono verificati.

M
-

.. glossary::

   Malspam (Malware Spam)
      Identifica il malware che viene fornito tramite messaggi di posta
      elettronica.

   Malware
      In italiano "codice malevolo", è un software creato allo scopo di
      introdursi in un computer senza autorizzazioni per trafugarne i dati o
      causare danni al sistema informatico su cui viene eseguito. Il termine
      deriva dalla contrazione delle parole malicious e software e significa
      “programma malvagio” e comprende adware, bot, keylogger, spyware, trojan,
      virus e worm.

   MD5
      Funzione hash crittografica unidirezionale che prende in input una stringa
      di lunghezza arbitraria e ne produce in output un'altra a 128 bit.

   Minimo Privilegio
      Principio generale sviluppato nella gestione dei sistemi di sicurezza
      secondo il quale un processo, un programma o un utente abbia visibilità
      delle sole risorse/informazioni immediatamente necessarie al suo
      funzionamento.

   MiTM (Man in The Middle)
      È una tipologia di attacco informatico in cui l’attaccante si introduce
      nella comunicazione tra la vittima e il server con il quale quest’ultima
      sta cercando di dialogare. Lo scopo è quello di carpire o alterare le
      informazioni trasmesse.

   Modello di maturità
      In ambito cyber, è una misura della capacità di un'organizzazione di
      migliorare continuamente il suo approccio alla cyber security. Maggiore è
      la maturità, maggiori saranno le probabilità che incidenti o errori
      porteranno a miglioramenti nella qualità o nell'uso delle risorse
      implementate dall'organizzazione. I modelli di maturità cyber valutano
      qualitativamente persone, processi, strutture e tecnologie riguardanti la
      cyber security.

   Monitoring
      Insieme delle regole che definiscono le modalità in cui le informazioni
      sull'uso di computer, reti, applicazioni e informazioni sono raccolte ed
      interpretate.

N
-

.. glossary::

   NAT (Network Address Translation)
      Metodologia per modificare gli indirizzi IP contenuti negli header dei
      pacchetti in transito su un sistema che agisce da router all'interno di
      una comunicazione tra due o più host.

   Need to know
      Principio generale sviluppato nella gestione dei sistemi di sicurezza
      secondo il quale i soggetti che devono compiere attività di trattamento di
      informazioni sono autorizzati a trattare i soli dati essenziali allo
      svolgimento del mansionario loro attribuito

   NTLM (NT LAN Manager)
      Protocollo di autenticazione NTLM utilizzato su diverse reti Microsoft,
      che consente di impostare la periferica in modo che un utente possa
      effettuare l'autenticazione tramite il pannello di controllo con le
      proprie credenziali di rete Microsoft.

O
-

.. glossary::

   OLE (Object Linking and Embedding)
      Tecnologia di transclusione per la creazione di documenti composti
      (*compound document*) sviluppata da Microsoft.

   One-time password
      Password valida solo per una singola sessione di accesso o una transazione
     

   OSINT/CLOSINT
      Con il termine OSINT, acronimo di Open Source Intelligence, si fa
      riferimento al processo di raccolta d’informazioni attraverso la
      consultazione di fonti di pubblico dominio definite anche “fonti aperte“.
      Fare OSINT significa descrivere l’informazione disponibile e aperta al
      pubblico (mezzi di comunicazione, motori di ricerca, social network,
      forum, blog, ecc.), attraverso un processo di ricerca, selezione, vaglio e
      reportizzazione verso uno specifico destinatario al fine di soddisfare una
      necessità informativa. Si distingue dalla semplice ricerca d’informazioni
      perché applica un processo di gestione delle informazioni con lo scopo di
      creare una specifica conoscenza in un determinato ambito/contesto. Con il
      termine CLOSINT si fa invece riferimento alla Close Source Intelligence,
      cioè al processo di raccolta d’informazioni attraverso consultazione di
      “fonti chiuse“, non accessibili al pubblico.

P
-

.. glossary::

   Pacchetto di rete
      Indica ciascuna sequenza finita e distinta di dati trasmessa su una rete o
      in generale su un canale o linea di comunicazione che utilizzi il modo di
      trasferimento a commutazione di pacchetto. Le reti che utilizzano tale
      modalità di trasmissione sono dette reti di trasmissione a pacchetto.
      Tipicamente un pacchetto si compone delle seguenti tre parti: i) header
      (intestazione): contiene tutte le informazioni di overhead necessarie alla
      trasmissione, quali l'indirizzo del trasmettitore, quello del ricevitore,
      la vita del pacchetto, i dati che riguardano l'assemblaggio con gli altri
      pacchetti e così via; ii) data: contiene i dati utili trasmessi; iii)
      checksum: un codice di controllo utilizzato per controllare la corretta
      ricezione dei dati ovvero l'eventuale presenza di errori.

   Password
      Stringa di caratteri protetta, generalmente cifrata, che autentica un
      utente su un sistema informatico.

   Patch
      Porzione di software progettata per risolvere/correggere errori di
      programmazione e vulnerabilità.

   Payload
      Sezione del software (malevolo) contenente il codice e/o i dati dannosi.

   PE (Portable Executable)
      Formato di file per file eseguibili, file oggetto, librerie condivise e
      device drivers, usato nelle versioni a 32-bit e 64-bit del sistema
      operativo Microsoft Windows. Il termine "portable" si riferisce alla
      versatilità del formato per numerose architetture differenti. Il formato
      PE è praticamente una struttura dati che incapsula le informazioni
      necessarie al loader di Windows per gestire il codice eseguibile.

   Penetration Test
      Processo operativo di valutazione della sicurezza di un sistema o di una
      rete che simula l'attacco di un utente malintenzionato. L'analisi
      comprende più fasi ed ha come obiettivo evidenziare le debolezze del
      sistema, sfruttando le vulnerabilità rilevate al fine di ottenere più
      informazioni possibili per accedere indebitamente allo stesso.

   Phishing
      Frode informatica, realizzata attraverso l’invio di e-mail contraffatte,
      finalizzata all’acquisizione, per scopi illegali, di dati riservati oppure
      a far compiere alla vittima determinate operazioni/azioni. I
      malintenzionati che si avvalgono delle tecniche di phishing usano tecniche
      di social engineering, attraverso le quali vengono studiate ed analizzate
      le abitudini delle persone, cioè delle potenziali vittime, al fine di
      carpirne potenziali informazioni utili.

   Policy
      Intenzioni e direzione di un'organizzazione, come espresse formalmente
      dalla direzione.

   Porta di rete
      Porta virtuale o logica che identifica e discrimina il traffico dati di
      una connessione da quello di un'altra in una rete.

   Privacy
      Diritto alla riservatezza delle informazioni personali e della propria
      vita privata, cioè strumento posto a salvaguardia e a tutela della sfera
      privata del singolo individuo, da intendere come la facoltà di impedire
      che le informazioni riguardanti tale sfera personale siano divulgate in
      assenza dell’autorizzazione dell’interessato, od anche il diritto alla non
      intromissione nella sfera privata da parte di terzi.

   Privilege escalation
      Sfruttamento di una vulnerabilità, di un errore di progettazione o di
      configurazione di un software applicativo e/o sistema operativo al fine di
      acquisire il controllo delle risorse della macchina normalmente precluse.

R
-

.. glossary::

   Ransomware
      Malware che limita l’accesso al sistema informatico infettato e richiede
      il pagamento di un riscatto per la rimozione del blocco. Alcune forme di
      questo malware crittografano i file sul disco del sistema mentre altre
      bloccano il sistema visualizzando messaggi che inducono l’utente a pagare.
     

   RAT (Remote Access Trojan)
      Malware che contiene una backdoor che consente ad un utente non
      autorizzato il controllo amministrativo da remoto del computer su cui è
      installato. I RAT vengono generalmente scaricati da Internet e installati
      all’insaputa dell’utente, ad esempio mascherati come un’applicazione
      apparentemente innocua, come un gioco o un’utility, o inviati come
      allegati ad Email malevole. Una volta che il sistema è compromesso, il RAT
      fornisce una porta attraverso la quale un’attaccante può inviare comandi
      al malware. Poiché un RAT viene eseguito con i privilegi di
      amministratore, chi lo controlla può compiere qualsiasi tipo di azione
      malevola.

   RBAC (Role-Based Access Control)
      Letteralmente “*controllo degli accessi basato sui ruoli*”, indica una
      tecnica di accesso a sistemi ristretto per utenti autorizzati. Si basa sui
      concetti di ruolo e privilegio e sulle seguenti regole: i) Assegnazione
      dei ruoli: un soggetto può eseguire una transazione solo se il soggetto ha
      selezionato o è stato assegnato ad un ruolo; ii) Autorizzazione dei ruoli:
      un ruolo attivo per un soggetto deve essere stato autorizzato per il
      soggetto; iii) Autorizzazione alla transazione: un soggetto può eseguire
      una transazione solo se la transazione è autorizzata per il ruolo attivo
      del soggetto.

   Registro (*in ambiente Windows*)
      Il registro nei sistemi operativi Windows in cui risiedono le impostazioni
      a livello centrale e informazioni necessarie per eseguire le operazioni.

   Reverse engineering
      Analisi volta a comprendere i lfunzionamento di prodotti hardware e
      software al fine di reingegnerizzarli, ad esempio, per migliorarne il
      funzionamento o per impiegarli per fini diversi e ulteriori rispetto a
      quelli originari.

   Rischio
      Effetto dell'incertezza sugli obiettivi.

   Risk appetite
      La quantità e il tipo di rischio che un'organizzazione è disposta ad
      assumere per raggiungere i propri obiettivi strategici.

   Rootkit
      Software creato per prendere il controllo di un sistema senza bisogno di
      autorizzazione da parte di un utente o di un amministratore.

S
-

.. glossary::

   Sessione
      Una sessione è una connessione virtuale tra due host tramite cui viene
      trasmesso il traffico di rete.

   SHA (Secure Hash Algorithm)
      Famiglia di diverse funzioni crittografiche di hash sviluppate a partire
      dal 1993 dalla National Security Agency (NSA) e pubblicate dal NIST come
      standard federale dal governo degli USA (FIPS PUB 180-4). Come ogni
      algoritmo di hash, l'SHA produce un message digest, o "impronta del
      messaggio", di lunghezza fissa partendo da un messaggio di lunghezza
      variabile. La sicurezza di un algoritmo di hash risiede nel fatto che la
      funzione non sia reversibile (non sia cioè possibile risalire al messaggio
      originale conoscendo solo questo dato) e che non deve essere mai possibile
      creare intenzionalmente due messaggi diversi con lo stesso digest. Gli
      algoritmi della famiglia sono denominati SHA-1, SHA-224, SHA-256, SHA-384
      e SHA-512. SHA-1, il più diffuso ma ritenuto oggi poco sicuro, produce un
      digest del messaggio di soli 160 bit, mentre gli altri producono digest di
      lunghezza in bit pari al numero indicato nella loro sigla (SHA-256 produce
      un digest di 256 bit).

   SIEM (Security information and event management)
      Tecnologia che supporta il rilevamento di minacce e la risposta agli
      incidenti di sicurezza, attraverso la raccolta in tempo reale, l'analisi
      storica e la correlazione delle informazioni su eventi di sicurezza da
      un'ampia varietà di fonti dati.

   Sinkhole
      Server verso il quale viene reindirizzato traffico potenzialmente
      malevolo, impedendo che raggiunga la sua destinazione originaria (tecnica
      del "*sinkholing*"). Più comunemente, la tecnica di sinkholing viene
      utilizzata dai ricercatori di sicurezza per reindirizzare il traffico di
      una botnet verso macchine specifiche allo scopo di acquisire dati utili
      alla loro analisi e contrasto.

   Sistema Informativo
      Insieme di applicazioni, servizi, risorse informatiche o altri componenti
      di gestione delle informazioni.

   SLA (Service Level Agreement)
      Accordo documentato tra il fornitore del servizio e il cliente che
      identifica i servizi e i traguardi per il servizio.

   Sniffer
      Software che osserva e registra il traffico di rete.

   Social engineering
      Letteralmente indica lo studio del comportamento di un individuo con
      l’obiettivo finale di ricavarne informazioni utili per perpetrare un
      successivo attacco nei suoi confronti.

   Spam
      Invio anche verso indirizzi generici, non verificati o sconosciuti, di
      messaggi ripetuti ad alta frequenza o a carattere di monotematicità tale
      da renderli indesiderati (generalmente commerciali o offensivi), e noto
      anche come posta spazzatura (in inglese "*junk mail*"). Può essere attuato
      attraverso qualunque sistema di comunicazione, ma il più usato è Internet,
      attraverso messaggi di posta elettronica, chat, tag board, forum, Facebook
      e altri servizi di rete sociale.

   Spear phishing
      Indica un tipo particolare di phishing realizzato mediante l’invio di
      Email fraudolente ad una specifica organizzazione o persona. Lo scopo di
      questi attacchi è tipicamente quello di ottenere accesso ad informazioni
      riservate di tipo finanziario, a segreti industriali, di stato o militari.
     

   Spoofing
      Tipologia di attacco informatico comunemente utilizzata insieme al Social
      Engineering per falsificare l’identità di un utente, di un dispositivo
      all’interno di una rete, il mittente di un messaggio di posta elettronica
      o un certificato.

   SQL injection
      Vulnerabilità che permette a terzi di alterare le basi dati utilizzate da
      un sito web.

T
-

.. glossary::

   Ticket
      Richiesta di assistenza, tracciata da un sistema informatico di gestione
      durante l’intero ciclo di risoluzione.

   TLP (Traffic Light Protocol)
      Protocollo utilizzato per lo scambio di informazioni al fine di garantire
      la diffusione delle stesse in modo controllato. Sono definiti quattro
      livelli di criticità crescenti associati a diversi *tag* cromatici:
      bianco, verde, ambra, rosso (in ordine di crescente criticità).

   Triage
      Il triage (o categorizzazione) è un elemento essenziale di qualunque
      funzione di gestione degli incidenti, in particolare per qualsiasi CSIRT
      costituito. Il triage si inserisce nel percorso critico per comprendere
      cosa viene segnalato attraverso tutta l’organizzazione. Esso funge da
      veicolo tramite il quale tutte le informazioni confluiscono verso un unico
      punto di contatto, rendendo possibile una visione aziendale dell’attività
      in corso e una correlazione completa di tutti i dati segnalati. Il triage
      consente una valutazione iniziale di un rapporto in entrata, aiutando ad
      individuare i problemi potenziali di sicurezza e a stabilire le priorità
      nel carico di lavoro.

   Trojan (horse)
      Particolare categoria di malware le cui funzionalità sono nascoste
      all’interno di un software apparentemente legittimo facendo sì che
      l’installazione avvenga in modo inconsapevole da parte dell’utente
      permettendo in questo modo il controllo da remoto del computer. A causa
      della specifica modalità di contagio, il malware non è in grado di
      diffondersi in modo autonomo.

U
-

.. glossary::

   URL (Uniform Resource Locator)
      La stringa di caratteri che forma un indirizzo web.

V
-

.. glossary::

   Virus
      Particolare malware che, se legato ad un eseguibile, è in grado di
      riprodursi e propagarsi autonomamente allo scopo di infettare file,
      programmi e computer. Alcuni particolari virus sono in grado di
      danneggiare, oltre ai dati, anche i componenti hardware del computer.

   VPN (Virtual Private Network)
      Rete privata protetta che utilizza l'infrastruttura di telecomunicazioni
      pubblica per trasmettere dati.

   Vulnerability
      Una debolezza, suscettibilità o difetto di un asset o controllo che può
      essere sfruttato da una o più minacce.

   Vulnerability Assessment
      Insieme di attività volte ad identificare, e successivamente correggere,
      le vulnerabilità presenti sui sistemi prima che vengano rilasciati in
      esercizio oppure controllare con continuità quelle presenti su sistemi già
      rilasciati.

W
-

.. glossary::

   Worm
      Particolare categoria di malware capace di autoreplicarsi ma che, a
      differenza di un virus, non ha bisogno di legarsi ad un eseguibile per
      diffondersi in quanto modifica direttamente il sistema operativo del
      computer che lo ospita ed utilizza le connessioni internet.

X
-

.. glossary::

   XSS (Cross Site Scripting)
      Vulnerabilità che permette a terzi di alterare le funzionalità di un sito
      web.

Z
-

.. glossary::

   Zero-day (vulnerabilità o attacco zero-day)
      Indica qualsiasi vulnerabilità di sicurezza informatica non pubblicamente
      nota e definisce anche il programma - detto “exploit” - che sfrutta questa
      vulnerabilità per eseguire azioni non normalmente permesse nel sistema in
      questione. Vengono chiamati zero-day proprio perché lo sviluppatore ha
      “zero giorni” per riparare la falla nel programma prima che qualcuno la
      possa sfruttare. Nel momento in cui il bug viene risolto, lo zero-day
      perde la sua importanza perché non può più essere usato contro quel
      sistema.

   Zombie (computer)
      Computer contenente software nascosto che consente di controllare la
      macchina da remoto, in genere per eseguire un attacco su un altro
      computer. 


Le definizioni precedentemente fornite sono state individuate a partire
dall’analisi delle seguenti fonti:

- AGID, Linee Guida per il Disaster Recovery delle Pubbliche Amministrazioni

- AGID, Linee Guida per la razionalizzazione dei CED delle Pubbliche
  Amministrazioni

- AGID, Linee Guida sulla qualità dei beni e dei servizi ICT per la
  definizione ed il governo dei contratti della Pubblica Amministrazione

- Codice in materia di protezione dei dati personali (Codice "Privacy")

- Codice in materia di protezione dei dati personali (Codice "Privacy"),
  Allegato "B"

- Cyber Security Report La Sapienza

- ENISA, Un approccio graduale alla creazione di un CSIRT, Documento
  WP2006/5.1(CERT-D1/D2)

- FIRST

- Garante per la protezione dei dati personali

- Glossario CERT-Nazionale

- Glossario CERT-PA

- Glossario ENISA

- Glossario OWASP

- ISACA, Cybersecurity Fundamentals Glossary

- ISO 22300:2012, Security and resilience -- Vocabulary

- ISO 31000:2018, Risk management – Guidelines

- ISO/IEC 20000-1:2011, Part 1: Service management system requirements

- ISO/IEC 27000:2018, Information security management systems --
  Overview and vocabulary

- ISO/IEC 27032:2012, Guidelines for cybersecurity

- ISO/IEC 27035-1:2016, Information security incident management --
  Part 1: Principles of incident management

- NIST SP 800-145, The NIST Definition of Cloud Computing

- NIST SP 800-150, Guide to cyber threat information sharing

- NIST SP 800-34 Rev. 1, Contingency Planning Guide for Federal
  Information Systems

- NISTIR 7298 Revision 2, Glossary of Key Information Security Terms

- Quadro strategico nazionale per la sicurezza dello spazio cibernetico

- Regolamento generale per la protezione dei dati personali n. 2016/679
  (General Data Protection Regulation o GDPR)

- SANS Glossary of Security Terms

- The Institute of Risk Management

- The MITRE Corporation

- US Department of Homeland Security, NICCS - National Initiative for
  Cybersecurity Careers and Studies
