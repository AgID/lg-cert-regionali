Introduzione ai CERT
====================

CERT: significato e definizioni generali
----------------------------------------

Il significato di CERT è comunemente associato ad un gruppo di professionisti
dedicato alla gestione degli incidenti di sicurezza informatica, in grado di
cooperare e coordinare gli interventi necessari per contenere il loro impatto e
rispristinare le normali o accettabili condizioni operative nell’erogazione dei
servizi. Al fine di attenuare gli impatti e ridurre al minimo il numero di
interventi richiesti, la maggior parte dei CERT fornisce anche servizi di
prevenzione e di formazione e sensibilizzazione per la propria comunità di
riferimento.

Il funzionamento dei CERT si basa sulla gestione integrata dei flussi
informativi provenienti dalla propria constituency e dal mondo esterno, in
qualità di unica interfaccia operativa per le attività di *Information Sharing*.
I CERT capaci di raccogliere, oltre alle segnalazioni di incidenti informatici,
le vulnerabilità e le potenziali minacce, analizzano gli impatti che si
potrebbero verificare sulle infrastrutture informatiche della propria
constituency (o sull’organizzazione stessa) così da indentificare i rischi e
dunque le più adeguate contromisure.

Nel contesto attuale lo scopo e la missione dei CERT sono stati estesi, e più
che parlare di “Response” (risposta) si pone l’accento sulla nozione di
“Readiness” (prontezza / preparazione). In particolare, a fronte dell’evoluzione
dei servizi informatici, della crescente sofisticazione delle minacce e della
rilevanza strategica dei target cui le stesse si rivolgono, ogni organizzazione,
di fronte ad un incidente di sicurezza informatica, deve prepararsi per tempo,
sviluppando la propria cultura e mettendo in campo azioni proattive e procedure
tese a ridurre la probabilità ma anche l’impatto degli incidenti. Condurre le
organizzazioni verso uno stato di “Readiness” in tema di cyber security vuol
dire dunque sviluppare quella capacità di adattare i propri sistemi di difesa
(non solo tecnologici, ma anche di processo e procedurali) sulla base
dell’evoluzione delle minacce, della scoperta di nuove vulnerabilità e degli
incidenti avvenuti sia internamente che subiti da altre organizzazioni.

Elementi fondamentali per assicurare la Readiness sono in particolare:

- capacità di rilevazione e risposta agli incidenti;

- capacità di comprendere ciò che sta avvenendo sulle proprie
  infrastrutture e sui sistemi, attraverso una conoscenza approfondita
  dei propri asset, incluse le configurazioni dei sistemi e le
  vulnerabilità;

- capacità di individuare le minacce esterne e le modalità con cui
  potrebbero essere colpiti i propri sistemi e servizi informatici;

- capacità di condividere informazioni, in modo efficiente, per
  consentire alle organizzazioni, alle amministrazioni, alle
  istituzioni, alle infrastrutture critiche di scambiarsi conoscenza al
  fine di anticipare eventuali attacchi, innalzando in questo modo il
  proprio livello di protezione.

Categorie di CERT
-----------------

In funzione della finalità e del contesto operativo nel quale essi operano, è
possibile distinguere diverse tipologie di CERT [60]_:

.. [60] Si vedano anche [8] e [15].

.. table:: Categorie di CERT
   :name: categorie-di-cert

   +-------------------+----------------------------------------------------+
   | Categoria di CERT | Finalità                                           |
   +===================+====================================================+
   | Nazionale         | Costituisce un punto di contatto unico per la      |
   |                   | sicurezza a livello di Paese, agendo da            |
   |                   | intermediario anche nei confronti degli altri CERT |
   |                   | nazionali a livello comunitario e internazionale.  |
   |                   | Si parla in alcuni casi anche di CERT Regionali,   |
   |                   | quando i CERT nazionali sono connessi oltre i      |
   |                   | confini nazionali su un territorio più esteso (es. |
   |                   | federale o continentale) [61]_                     |
   +-------------------+----------------------------------------------------+
   | Governativo       | Supporta le agenzie governative e le Pubbliche     |
   |                   | Amministrazioni nella protezione da minacce e      |
   |                   | incidenti cyber.                                   |
   +-------------------+----------------------------------------------------+
   | Settoriale        | Fornisce servizi nei confronti di una comunità di  |
   |                   | attori appartenenti ad uno stesso ambito o settore |
   |                   | (ad esempio: ambito accademico, bancario,          |
   |                   | industriale, ecc.).                                |
   +-------------------+----------------------------------------------------+
   | Militare          | Fornisce servizi alle organizzazioni militari      |
   |                   | responsabili dell’infrastruttura IT necessaria per |
   |                   | finalità di difesa.                                |
   +-------------------+----------------------------------------------------+
   | Privato o interno | Fornisce servizi limitatamente all’organizzazione  |
   |                   | che lo ospita.                                     |
   +-------------------+----------------------------------------------------+
   | Commerciale       | Offre servizi nei confronti di soggetti terzi      |
   |                   | all’organizzazione che lo ospita, con finalità di  |
   |                   | vendita sul mercato a fronte di un corrispettivo   |
   |                   | economico.                                         |
   +-------------------+----------------------------------------------------+

.. [61] New America-GPPi “*CSIRT Basics for Policy-Makers”,* pubblicato
   nell’ambito del progetto “Transatlantic Dialogues on Security and
   Freedom in the Digital Age”.

Mission dei CERT
----------------

Le attività critiche di un CERT dovrebbero comprendere almeno le seguenti:

- fornire supporto ed assistenza specialistica alla constituency
  nell’analisi dei dati relativi alle minacce informatiche emergenti e
  nella risoluzione degli incidenti di cyber security;

- agevolare la diffusione di informazioni tempestive e immediatamente
  utilizzabili su nuovi scenari di rischio, attacchi in corso, trend di
  fenomeni cibernetici indirizzati a specifici settori, organizzazioni
  o territori;

- incentivare l’applicazione dei processi di gestione della sicurezza,
  delle metodologie e delle metriche valutative per il governo della
  sicurezza cibernetica definite;

- facilitare le attività di prevenzione e monitoraggio degli eventi
  cibernetici sul territorio, agendo come unità capaci di esercitare un
  controllo più diretto a livello locale;

- collaborare e cooperare con le altre organizzazioni nazionali ed
  internazionali nel potenziamento e miglioramento della capacità
  difensiva delle organizzazioni in materia di cyber security;

- accrescere le competenze specialistiche degli addetti alla sicurezza
  cibernetica e migliorare le attività di sensibilizzazione su questi
  temi a livello locale.

Identificazione della constituency
----------------------------------

Nell’ambito del proprio funzionamento, ogni CERT interagirà con una vasta gamma
di entità e soggetti. La più importante comunità tra queste è quella per cui il
CERT stesso è stato fondato e a cui rivolgerà i propri servizi, ovvero la sua
*constituency*, ovvero la comunità di utenti ed entità interni o esterni
all’organizzazione cui il CERT appartiene e verso cui il CERT eroga
istituzionalmente i propri servizi. Questa potrà essere illimitata (un CERT che
fornirà servizio a chiunque ne faccia richiesta), oppure può essere limitata da
alcune restrizioni, quali ad esempio:

- vincoli di natura finanziaria legati all’entità dei fondi iniziali
  ottenuti per la costituzione del CERT e l’avvio delle attività;

- vincoli di natura geografica o politica, come nel caso di CERT che
  dovranno supportare una constituency nazionale o legata a singole
  organizzazioni dell’apparato governativo o amministrativo di un
  Paese;

- vincoli di natura tecnico-organizzativa, quando ad esempio un CERT
  viene costituito all'interno di una determinata organizzazione oppure
  è avviato per offrire servizi verso una specifica clientela di
  mercato.

Il CERT, oltre che con la propria constituency, potrà comunque intrattenere
rapporti con ulteriori entità non ricomprese in quest’ultima, organizzate
all’interno di una o più community informali, più o meno strutturate (si pensi
ad esempio ad attività di scambio di informazioni tra le parti regolate da
specifici accordi o a regolamenti generali definiti dalle community stesse).

L’identificazione della propria constituency è un’operazione estremamente
critica per l’efficacia di un CERT. Infatti, a seconda della gamma di servizi
offerti da un CERT e della natura di tali servizi, un CERT potrebbe anche avere
la necessità di definire più di una constituency. È altresì possibile che uno o
più CERT offrano un determinato servizio a constituency che si sovrappongono,
con il rischio di avere uno scarso coordinamento in termini di ruoli e
responsabilità nonché una potenziale duplicazione degli sforzi e servizi
inefficaci e/o in reciproco contrasto (si pensi ad esempio alla sovrapposizione
di un CERT privato con uno governativo nell’ambito degli stessi servizi).

Con riferimento alle diverse tipologie di CERT individuati in **Tabella 5.2**, è
possibile individuare specifiche constituency.

.. table:: Constituency di riferimento per tipologia di CERT
   :name: constituency-tipologia-cert

   +-------------------+-------------------------------------------------------+
   | Categoria di CERT | Constituency di riferimento                           |
   +===================+=======================================================+
   | Nazionale         | Cittadini ed organizzazioni pubbliche e private       |
   |                   | appartenenti aduna specifica nazione.                 |
   +-------------------+-------------------------------------------------------+
   | Governativo       | Cittadini, agenzie governative ed altre               |
   |                   | organizzazioni pubbliche.                             |
   +-------------------+-------------------------------------------------------+
   | Settoriale        | Utenti ed organizzazioni operanti in specifici        |
   |                   | settori.                                              |
   +-------------------+-------------------------------------------------------+
   | Militare          | Personale appartenente a corpi militari/difesa o di   |
   |                   | entità organizzative strettamente correlate.          |
   +-------------------+-------------------------------------------------------+
   | Privato o interno | Personale interno e dipartimenti/funzioni             |
   |                   | dell’organizzazione ospitante.                        |
   +-------------------+-------------------------------------------------------+
   | Commerciale       | Clienti pubblici o privati che si avvalgono di un     |
   |                   | fornitore esterno.                                    |
   +-------------------+-------------------------------------------------------+

Allo stesso modo, anche quando una constituency è molto circoscritta, un CERT
potrebbe avere comunque la necessità di interagire con entità esterne al proprio
ambito di intervento per raccogliere informazioni utili alla propria
constituency. In tal senso, alcuni CERT possono agire come vero e proprio centro
di coordinamento tra la propria constituency ed altre parti esterne (come altri
CERT, forze dell’ordine, fornitori, media, ecc.) e tali relazioni possono
prevedere il semplice inoltro di richieste di informazioni per arrivare a
situazioni di completa condivisione dei dati e delle informazioni e alla piena
collaborazione.

Una volta individuata e definite la constituency, il CERT dovrebbe promuovere sé
stesso e i suoi servizi sia all’interno della propria constituency che al di
fuori della stessa nel modo più ampio possibile per garantire una chiara
comprensione del suo ruolo e dei servizi offerti ed ottenere un riconoscimento
all'interno della più ampia comunità dei CERT. Tale promozione dovrebbe essere
effettuata attraverso il maggior numero possibile di canali di comunicazione,
inclusi quelli istituzionali (sito web, ecc.), organizzazione di workshop e in
generale attività di sensibilizzazione.

CERT regionali
--------------

AGID [62]_, tramite le attività operative in carico al CERT-PA, supporta le PA
nella prevenzione e nella risposta agli incidenti di sicurezza informatica che
avvengono nel dominio costituito dalle stesse. Il CERT-PA è infatti la struttura
responsabile per la conduzione e gestione delle attività operative e per il
monitoraggio dello spazio cibernetico delle PA, anche tramite l’attivazione di
specifiche collaborazioni con le comunità di riferimento nazionali ed
internazionali.

.. [62] Riferimento: Art. 20, c. 3 lett. b) del Decreto Legge 22 giugno
   2012, n. 83.

Ai fini dell’efficacia del modello di interazione tra CERT-PA e PAL, si rende
opportuna una decentralizzazione delle attività operative oggi in carico al
CERT-PA, fondamentale per raggiungere in modo capillare tutte le amministrazioni
del territorio nazionale. Infatti, l’attuale modello, basato su un unico CERT-PA
centrale, risulta essere insufficiente rispetto alla nuova complessità del
sistema, che ha visto un significativo aumento delle entità appartenenti alla
*Constituency* [63]_. Per operare efficacemente la sicurezza cibernetica a
livello delle strutture locali della PA è dunque auspicabile la creazione di una
rete nazionale di CERT periferici (*CERT Regionali*), supplementari al CERT-PA,
i quali possano garantire, sulla base di un modello di interazione definito, un
primo supporto diretto alle PAL, attivando un processo di escalation verso il
CERT-PA in caso di necessità.

.. [63] La Constituency originaria del CERT-PA nel 2015 comprendeva solo
   PAC, Regioni, Città metropolitane, per un totale di circa 70
   Amministrazioni. La Constituency attuale comprende anche la PAL e
   tutte le Amministrazioni sul dominio \*.gov.it (~22.600
   Amministrazioni).

I CERT Regionali dovranno essere costituiti dunque con l’obiettivo di facilitare
le attività di prevenzione e monitoraggio del CERT-PA, agendo come unità locali
in grado di esercitare un controllo più diretto sul territorio, e di gestire
tutti quegli incidenti di Cyber Security per i quali il CERT-PA non deve essere
necessariamente coinvolto in maniera diretta, in quanto:

- sono limitati ad un singolo ente locale o ad un numero limitato di
  PAL;

- producono limitate implicazioni di sicurezza in termini di impatto su
  asset ed informazioni e sono pertanto gestibili nell’ambito delle
  normali attività operative della PAL stessa e/o di organismi
  periferici, quali i CERT Regionali;

- sono relativi a PAL che non hanno aderito al processo di
  accreditamento al CERT-PA.

Le PAL cercano da tempo di sviluppare maggiori competenze e servizi
specialistici per contrastare le minacce cibernetiche che crescono in numero e
sofisticatezza, ma non tutte possiedono dimensioni, risorse umane, tecniche ed
economiche sufficienti per raggiungere tale risultato. La possibilità di
accedere ad infrastrutture e risorse specializzate – messe a disposizione dai
CERT regionali - costituisce un elemento chiave per l’innalzamento dei livelli
di sicurezza di tali enti.

Nel modello unificato di CERT su scala nazionale, i CERT regionali
rappresenteranno entità più vicine alle PAL in senso geografico, operando, da un
lato, come strutture di supporto verso le stesse e, dall’altro, fungendo da
elemento di raccordo fra periferia e centro (CERT-PA).

Per garantire omogeneità di comportamento e interoperabilità sia orizzontale che
verticale è necessario che tutti i CERT della rete regionale operino secondo un
modello organizzativo ed operativo comune, che individui e definisca struttura,
organizzazione, risorse, servizi e processi e meccanismi di interazione con le
PAL.

Il modello proposto nel documento definisce una serie di elementi e di aspetti
chiave alla base della costituzione e dell’avvio dei CERT regionali, come di
seguito illustrato:

- definizione della mission dei CERT regionali, ovvero la funzione di
  base che ha determinato la costituzione degli stessi, in termini di
  obiettivi ed attività fornite alla propria comunità di riferimento;

- definizione della Constituency da servire, ovvero la comunità di
  soggetti ed entità che potranno accedere ai servizi offerti dai CERT
  regionali e/o che si potranno mettere in contatto ed attuare
  relazioni di mutuo scambio di informazioni con gli stessi (es. altri
  CERT nazionali e governativi), e definizione delle relative modalità
  di ingaggio, di cooperazione e di affiliazione;

- sviluppo del catalogo dei servizi offerti dai CERT regionali,
  supplementare a quello offerto dal CERT-PA, determinando i benefici e
  le aspettative connesse a ciascun servizio;

- definizione del modello organizzativo ed amministrativo, del sistema
  di ruoli e responsabilità e dei livelli di delega, in accordo con gli
  indirizzi strategici nazionali e con le pratiche attuate dal CERT-PA;

- definizione dei processi operativi a supporto dell’erogazione dei
  servizi ed in particolare quelli di gestione degli incidenti, di
  escalation verso il CERT-PA e di comunicazione verso altri enti
  locali e/o centrali;

- formalizzazione delle responsabilità definite nell’ambito dei
  processi operativi;

- sviluppo delle capacità, in termini di Risorse, Tecnologie ed
  Infrastrutture, da implementare e/o migliorare per il funzionamento
  dei CERT regionali;

- definizione dei requisiti di sicurezza fisica e logica per la
  protezione degli spazi di lavoro, degli asset informatici e delle
  informazioni impiegati dai CERT regionali;

- definizione dei meccanismi di interazione e cooperazione, inclusa
  l’identificazione del modello di affiliazione e/o accreditamento più
  appropriato in funzione dei servizi offerti;

- definizione di una roadmap al fine di prioritizzare il rilascio dei
  servizi e delle capacità connesse sulla base del loro rapporto
  costi/benefici, valutando, al contempo, la possibilità di ricevere
  finanziamenti di tipo governativo sia livello nazionale che
  sovranazionale (i.e. europeo).

Mission dei CERT regionali
~~~~~~~~~~~~~~~~~~~~~~~~~~

Come precedentemente illustrato, i CERT regionali si pongono come strutture
istituite e operanti sul territorio con il ruolo di coordinare, supportare e
monitorare le attività di prevenzione, risposta e ripristino degli incidenti
critici di tipo cyber nell’ambito del dominio costituito dalle PAL.

Tenuto conto degli ambiti di responsabilità e di relativa specializzazione del
CERT-PA e degli altri organismi centrali istituiti nell’ambito della strategia
nazionale per la sicurezza cibernetica [64]_, le attività critiche dei CERT
regionali dovrebbero comprendere:

.. [64] Si veda Par. 4.1.

- fornire supporto ed assistenza specialistica alle PAL nell’analisi
  dei dati relativi alle minacce informatiche emergenti e nella
  risoluzione degli incidenti di cyber security;

- agevolare la diffusione di informazioni tempestive e immediatamente
  utilizzabili su nuovi scenari di rischio, attacchi in corso, trend di
  fenomeni cyber indirizzati a specifici settori e possibili impatti
  per le PAL e la loro utenza;

- incentivare a livello locale l’applicazione dei processi di gestione
  della sicurezza, delle metodologie e delle metriche valutative per il
  governo della sicurezza cibernetica definite a livello nazionale;

- facilitare le attività di prevenzione e monitoraggio del CERT-PA sul
  territorio, agendo come unità capaci di esercitare un controllo più
  diretto a livello locale, mediante azioni di aggregazione delle PAL;

- collaborare e cooperare con le altre organizzazioni nazionali ed
  internazionali nel potenziamento e miglioramento della capacità
  difensiva delle PAL in materia di cyber security;

- accrescere le competenze specialistiche degli addetti alla sicurezza
  cibernetica e migliorare le attività di sensibilizzazione su questi
  temi.

Constituency dei CERT Regionali
~~~~~~~~~~~~~~~~~~~~~~~~~~~~~~~

La Constituency dei CERT regionali è rappresentata dalla comunità delle PAL
[65]_ che possono accedere e beneficiare dei servizi da questi erogati. Una
lista, non esaustiva, delle categorie di PAL che possono essere serviti in linea
di principio dai CERT regionali è fornita a seguire:

- Province
- Comuni
- Comunità montane e isolane
- Forme associative tra enti locali, ovvero enti territoriali che
  sperimentano la gestione associata dei servizi e delle funzioni, tra
  cui: le Unioni di Comuni, Centri Servizi Territoriali, consorzi
  intercomunali, ecc.
- Enti economici locali, quali aziende municipalizzate, le società
  in-house e le società miste.
- Aziende sanitarie e ospedaliere locali, inclusi gli istituti di
  ricovero e cura pubblici a carattere scientifico, ed altri enti di
  supporto al Sistema Sanitario Nazionale
- Camere di commercio
- Università ed Istituti di istruzione universitaria
- Altri enti locali, quali Agenzie regionali, Consorzi di bonifica,
  Fondazioni, Istituti regionali, Musei, ecc.

.. [65] Un elenco aggiornato delle PAL è pubblicato in:
   http://www.indicepa.gov.it/public-services/docs-read-service.php?dstype=FS&filename=Categorie\_
   Amministrazioni.pdf

Dalle province al più piccolo degli enti locali, le PAL rappresentano i
principali terminali dei servizi pubblici a cittadini ed imprese, nell’ambito di
territori che presentano numerose specificità e differenze. Tali servizi coprono
una pluralità di fabbisogni per la cittadinanza quali, a titolo puramente
esemplificativo e non esaustivo:

- Servizi informativi (Ufficio Relazioni con il Pubblico, siti internet, ecc.)
- Servizi socio-assistenziali e sanitari
- Rilascio di certificati e documenti
- Servizi alle persone ed alle imprese per l’impiego
- Rilascio di autorizzazioni per l’avvio di attività commerciali e produttive
  sul territorio
- Accertamento e riscossione di tributi locali
- Servizi per l'infanzia e per l’istruzione
- Pubblica Sicurezza sul territorio

Tali servizi a carico delle Pubbliche Amministrazioni determinano la raccolta e
il trattamento di un enorme volume di dati di tipo riservato (personali,
sensibili, ecc.) e di altre informazioni di tipo cogente, rendendole di fatto un
bersaglio estremamente appetibile nello spazio cibernetico, con potenziali
rischi legati alla sottrazione, alterazione e distruzione di informazioni, al
blocco ed all’alterazione di servizi, ecc. Tale situazione è ulteriormente
accentuata considerando che gran parte dei servizi precedentemente elencati sono
oggi offerti sul territorio tramite il web o l’utilizzo di dispositivi mobili.

Sono invece da ritenersi escluse dalla Constituency dei CERT regionali tutte le
PAC e le relative articolazioni che continuano ad aderire al servizio di
accreditamento offerto dal CERT-PA. Nel caso delle Regioni sono i CERT
regionali, laddove costituiti, ad accreditarsi verso il CERT-PA, e l’ente
“Regione” a beneficiare in maniera diretta dei servizi offerti da quest’ultimi.

Va comunque sottolineato che tutte le PA, centrali e locali, in assenza della
costituzione di un CERT regionale competente per il territorio, sono da
ritenersi parte della Constituency complessiva del CERT-PA.

Le PAL potranno accedere ai servizi offerti dai CERT regionali a valle di un
processo di accreditamento, tramite il quale:

- le PAL aderenti possono richiedere il coinvolgimento del CERT
  regionali per la gestione degli incidenti di sicurezza informatica sulla base
  di modalità attuative regolamentate da protocolli di comunicazione e da
  procedure operative di risoluzione ed escalation;

- i CERT regionali possono raccogliere in modo ufficiale tutte le
  informazioni tecniche ed organizzative per la gestione dell’incidente.

Potranno essere previsti più livelli di accreditamento rispetto ai quali
profilare la Constituency, che si differenziano dal punto di vista della
comunicazione e dell’interazione attesa tra il CERT regionale e la PAL e del
livello di partecipazione attiva attesa di ciascun membro verso la comunità. In
linea generale è possibile considerare almeno due livelli di accreditamento:

- Livello Base, caratterizzato da un’interazione puramente informativa,
  che richiede la registrazione della PAL sul portale del CERT regionale,
  attraverso il quale le sarà consentito di accedere ad un’area riservata ed
  ottenere informazioni (es. bollettini informativi, statistiche di settore,
  ecc.);

- Livello Avanzato, nell’ambito del quale potranno essere identificati
  enti che, per maturità dei presidi di sicurezza e di competenze specialistiche
  sviluppate al proprio interno, potrebbero essere in grado di fornire, ove
  ritenuto necessario, un contributo attivo all’erogazione dei servizi del CERT
  e/o al miglioramento dei servizi stessi.

.. discourse::
   :topic_identifier: 9721
